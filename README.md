# Cosa è T'ansignari

## Uno spazio per mettere a fattore comune scambi di conoscenza/esperienza

Molto spesso **disperdiamo richieste di aiuto** («Come faccio a …») e le relative preziose risposte in **chat**, **social network**, ***email*** tra due persone, ecc.. <br>
Così facendo, **dopo pochi minuti** sono già **«perdute»**, **confinate** in **spazi ristretti** che non si prestano a una condivisione di conoscenza e quasi mai indicizzati dai motori di ricerca.

Questo spazio nasce per evitare tutto questo e mettere a **fattor comune** **scambi di conoscenza/esperienza**, in modalità che li **valorizzino**, li facciano **durare** nel tempo e diano spazio a ulteriori scambi.

**Non su tutto**, ma su temi vicini a quelli che esplora la comunità **OpenDataSicilia**: i dati aperti, la trasparenza amministrativa, il *civic tech*.

## Come funziona

Per punti:

- se non lo hai già fatto, [**leggi il galateo**](https://festive-bohr-4ac225.netlify.com/galateo/);
- fai la tua [**domanda qui**](https://github.com/opendatasicilia/tansignari/issues/new) (se non hai un account github, createlo);
- se sei **soddisfatta/o** della risposta, sei **invitata/o a rimborsare**, **creando** un testo, una **ricetta**, in cui descrivere il problema/dubbio che avevi e come si possa risolvere.


## Glossario minimo di T'ansignari

- **ricetta**: è il cuore del progetto, è un testo, una miniguida che descrive come si fa una determinata cosa (convertire un JSON in CSV, esportare da OpenStreetMap le fontane, ecc.);
- **chef**: sono i "maestri di ricetta", quelli che rispondendo a una domanda (a una issue), danno una mano a chi l'ha fatta nel comprendere i propri dubbi;
- **autore**: è colui che scrive la ricetta, che nella gran parte dei casi lo farà dopo avere fatto una domanda.

## Perché questo nome

«***T’ansignari e t’appeddiri!***», ti devo insegnare a fare qualcosa e ti devo perdere.

È un proverbio (qui in siciliano) presente in molti altri dialetti italiani (in Campania ad esempio è T’aggià mbarà e tt’àggia pèrdë!), per sottolineare il valore dei buoni consigli che una persona può dare a un'altra. Quest'ultima dopo averli ricevuti acquisterà indipendenza e forza, e in questo senso potrà "perdersi", allontanarsi dalla prima.

È un invito asciutto e diretto a chi riceve un **insegnamento**, affinché lo **valorizzi** e non lo **disperda**, un incoraggiamento a **prendersi cura** del **legame** tra chi si sta scambiando conoscenza e esperienza.

Un modo di dire spesso usato nel rapporto tra nonne/i e nipoti.

## Come nasce

Nasce da una [proposta](https://groups.google.com/d/msg/opendatasicilia/chsV6FZg1qI/dFvHx_u-EAAJ) fatta nella mailing list di **OpenDataSicilia**.

## C'è già StackExchange

T'ansignari non vuole sostituire o replicare l'eccezionale [StackExchange](https://stackexchange.com/), che rimane lo spazio ideale dove fare domande e quello da cui partire.

La comunità però cercava uno spazio "personale" in cui attivare queste dinamiche e in qualche modo riconoscersi.

## Tecnologia

È basato su [docsy](https://github.com/google/docsy) un template di [Hugo](https://gohugo.io/) per pubblicare siti di documentazione.

## Credits

È un progetto di OpenDataSicilia, ideato e realizzato da [Andrea Borruso](https://twitter.com/aborruso), [Totò Fiandaca](https://twitter.com/totofiandaca), [Gianni Vitrano](https://twitter.com/gbvitrano) e [Ciro Spataro](https://twitter.com/cirospat).
